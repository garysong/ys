<!DOCTYPE html>
<html lang="zh-CN">

<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content=""> 
    <link rel="shortcut icon" href="/favicon.png" type="image/x-icon" />
    <title>中医笔记</title>
    <link href="/css/style.css" rel="stylesheet">
</head>


<body>
    <div id="wrapper">
        
<div id="sidebar-wrapper">
  <div class="sidebar-title">
    <h3 id="site-title"><a href="/">中医笔记</a></h3>
    <h4><a href="/">ZYBIJI.CC</a></h4>
    <p class="lead blog-description">恬淡虚无  精神内守</p>
  </div>

  <ul class="sidebar-nav">
    <li class="sidebar-nav-item"><a href="/zy.html" title="中医">中医</a></li>
    <li class="sidebar-nav-item"><a href="/jl.html" title="经络">经络</a></li>
    <li class="sidebar-nav-item"><a href="/ys.html" title="养生">养生</a></li>  
  </ul>
</div>

        <div id="content-wrapper">
            <div class="post">
                <h1 class="post-title">濒湖脉学</h1>
                <div class>2015-10-19</class>
                    

<h3 id="序:909164c2bf0857662a59334a5d1f614a">序</h3>

<p>李时珍曰：宋有俗子，杜撰《脉诀》，鄙陋纰缪，医学习诵，以为权舆，逮臻颁白，脉理竟昧。戴同父常刊其误，先考月池翁着《四诊发明》八卷，皆精诣奥室，浅学未能窥造。珍因撮粹撷华，僭撰此书，以便习读，为脉指南。世之医病两家，咸以脉为首务，不知脉乃四诊之末，谓之巧者尔，上士欲会其全，非备四诊不可。
明嘉靖甲子上元日谨书于濒湖所</p>

<h3 id="浮-阳:909164c2bf0857662a59334a5d1f614a">浮（阳）</h3>

<p>浮脉，举之有余，按之不足（《脉经》）。如微风吹鸟背上毛，厌厌聂聂（轻泛貌），如循榆荚（《素问》），如水漂木（崔氏），如捻葱叶（黎氏）。浮脉法天，有轻清在上之象，在卦为乾，在时为秋，在人为肺，又谓之毛。太过则中坚旁虚，如循鸡羽，病在外也。不及则气来毛微，病在中也。《脉诀》言，寻之如太过，乃浮兼洪紧之象，非浮脉也。</p>

<p>『体状诗』浮脉惟从肉上行，如循榆荚似毛轻。三秋得令知无恙，久病逢之却可惊。</p>

<p>『相类诗』浮如木在水中浮，浮大中空乃是芤。拍拍而浮是洪脉，来时虽盛去悠悠。浮脉轻平似捻葱。虚来迟大豁然空。浮而柔细方为濡，散似杨花无定踪。浮而有力为洪，浮而迟大为虚，虚甚为散，浮而无力为芤，浮而柔细为濡。</p>

<p>『主病诗』浮脉为阳表病居，迟风数热紧寒拘。浮而有力多风热，无力而浮是血虚。寸浮头痛眩生风，或有风痰聚在胸。关上土衰兼木旺，尺中溲便不流通。</p>

<p>浮脉主表，有力表实，无力表虚，浮迟中风，浮数风热，浮紧风寒，浮缓风湿，浮虚伤暑，浮芤失血，浮洪虚热，浮散劳极。</p>

<h3 id="沉-阴:909164c2bf0857662a59334a5d1f614a">沉（阴）</h3>

<p>沉脉，重手按至筋骨乃得（《脉经》）。如绵裹砂，内刚外柔（杨氏）。如石投水，必极其底。沉脉法地，有渊泉在下之象，在卦为坎，在时为冬，在人为肾。又谓之石，亦曰营。太过则如弹石，按之益坚，病在外也。不及则气来虚微，去如数者，病在中也。《脉诀》言缓度三关，状如烂绵者，非也。沉有缓数及各部之沉，烂绵乃弱脉，非沉也。</p>

<p>『体状诗』水行润下脉来沉，筋骨之间软滑匀。女子寸兮男子尺，四时如此号为平。</p>

<p>『相类诗』沉帮筋骨自调匀，伏则推筋着骨寻。沉细如绵真弱脉，弦长实大是牢形。（沉行筋间，伏行骨上，牢大有力，弱细无力）</p>

<p>『主病诗』沉潜水蓄阴经病，数热迟寒滑有痰。无力而沉虚与气，沉而有力积并寒。寸沉痰郁水停胸，关主中寒痛不通。尺部浊遗并泄痢，肾虚腰及下元痌。</p>

<p>沉脉主里，有力里实，无力里虚。沉则为气，又主水蓄，沉迟痼冷，沉数内热，沉滑痰食，沉涩气郁，沉弱寒热，沉缓寒湿，沉紧冷痛，沉牢冷积。</p>

<h3 id="迟-阴:909164c2bf0857662a59334a5d1f614a">迟（阴）</h3>

<p>迟脉，一息三至，去来极慢（《脉经》）。迟为阳不胜阴，故脉来不及。《脉谈》言，重手乃得，是有沉无浮。一息三至，甚为易见。而曰隐隐、曰状且难，是涩脉矣，其谬可知。</p>

<p>『体状诗』迟来一息至惟三，阳不胜阴气血寒。但把浮沉分表里，消阴须益火之原。</p>

<p>『相类诗』脉来三至号为迟，小快于迟作缓持。迟细而难知是涩，浮而迟大以虚推。（三至为迟，有力为缓，无力为涩，有止为弦，迟甚为败，浮大而软为虚。黎氏曰：迟小而实，缓大而慢；迟为阴盛阳衰，缓为卫盛营弱，宜别之。）</p>

<p>『主病诗』迟司脏病或多痰，沉痼瘕仔细看。有力而迟为冷痛，迟而无力定虚寒。寸迟必是上焦寒，关主中寒痛不堪。尺是肾虚腰脚重，溲便不禁疝牵丸。</p>

<p>迟脉主脏，有力冷痛，无力虚寒。浮迟表寒，沉迟里寒。</p>

<h3 id="数-阳:909164c2bf0857662a59334a5d1f614a">数（阳）</h3>

<p>数脉，一息六至（《脉经》）。脉流薄疾（《素问》）。数为阴不胜阳，故脉来太过焉。浮、沉、迟、数，脉之纲领。《素问》《脉经》皆为正脉。《脉诀》立七表、八里，而遗数脉，止歌于心脏，其妄甚矣。</p>

<p>『体状诗』数脉息间常六至，阴微阳盛必狂烦。浮沉表里分虚实，惟有儿童作吉看。</p>

<p>『相类诗』数比平人多一至，紧来如数似弹绳。数而时止名为促，数见关中动脉形。（数而弦急为紧，流利为滑，数而有止为促，数甚为极，数见关中为动。）</p>

<p>『主病诗』数脉为阳热可知，只将君相火来医。实宜凉泻虚温补，肺病秋深却畏之。寸数咽喉口舌疮，吐红咳嗽肺生疡。当关胃火并肝火，尺属滋阴降火汤。</p>

<p>数脉主腑，有力实火，无力虚火。浮数表热，沉数里热，气口数实肺痈，数虚肺痿。</p>

<h3 id="滑-阳中阴:909164c2bf0857662a59334a5d1f614a">滑（阳中阴）</h3>

<p>滑脉，往来前却，流利展转，替替然如珠之应指（《脉经》）。漉漉如欲脱。滑为阴气有余，故脉来流利如水。脉者，血之府也。血盛则脉滑，故肾脉宜之；气盛则脉涩，故肺脉宜之。《脉诀》云：按之即伏，三关如珠，不进不退，是不分浮滑、沉滑、尺寸之滑也，今正之。</p>

<p>『体状相类诗』滑脉如珠替替然，往来流利却还前。莫将滑数为同类，数脉惟看至数间。（滑则如珠，数则六至）</p>

<p>『主病诗』滑脉为阳元气衰，痰生百病食生灾。上为吐逆下蓄血，女脉调时定有胎。寸滑膈痰生呕吐，吞酸舌强或咳嗽。当关宿食肝脾热，渴痢淋看尺部。</p>

<p>滑主痰饮，浮滑风痰，沉滑食痰，滑数痰火，滑短宿食。《脉诀》言：关滑胃寒，赤滑脐似水。与《脉经》言关滑胃热，尺滑血蓄，妇人经病之旨相反，其谬如此。</p>

<h3 id="涩-阴:909164c2bf0857662a59334a5d1f614a">涩（阴）</h3>

<p>涩脉，细而迟，往来难，短且散，或一止复来（《脉经》）。参伍不调（《素问》）。如轻刀刮竹（《脉诀》）。如雨沾沙（《通真子》）。如病蚕食叶。涩为阳气有余，气盛则血少，故脉来蹇滞，而肺宜之。《脉诀》言：指下寻之似有，举之全无。与《脉经》所云，绝不相干。</p>

<p>『体状诗』细迟短涩往来难，散止依稀应指间。如雨沾沙容易散，病蚕食叶慢而艰。</p>

<p>『相类诗』参伍不调名曰涩，轻刀刮竹短而难。微似秒芒微软甚，浮沉不别有无间。（细迟短散，时一止曰涩。极细而软，重按若绝曰微。浮而柔细曰濡，沉而柔细曰弱。）</p>

<p>『主病诗』涩缘血少或伤精，反胃亡阳汗雨淋。寒湿入营为血痹，女人非孕即无经。寸涩心虚痛对胸，胃虚胁胀察关中。尺为精血俱伤候，肠结溲淋或下红。</p>

<p>涩主血少精伤之病，女人有孕为胎病，无孕为败血。杜光庭云：涩脉独见尺中，形同代为死脉。</p>

<h3 id="虚-阴:909164c2bf0857662a59334a5d1f614a">虚（阴）</h3>

<p>虚脉，迟大而软，按之无力，隐指豁豁然空（《脉经》）。崔紫虚云：形大力薄，其虚可知。《脉诀》言：寻之不足，举之有余。上言浮脉，不见虚状。杨仁斋言：状似柳絮，散漫而迟。滑氏言：散大而软，皆是散脉，非虚也。</p>

<p>『体状相类诗』举之迟大按之松，脉状无涯类谷空。莫把芤虚为一例，芤来浮大似慈葱。（虚脉浮大而迟，按之无力。芤脉浮大，按之中空，芤为脱血。虚为血虚，浮散二脉见浮脉。）</p>

<p>『主病诗』脉虚身热为伤暑，自汗怔忡惊悸多。发热阴虚须早治，养营益气莫蹉跎。血不荣心寸口虚，关中腹胀食难舒。骨蒸痿痹伤精血，却在神门两部居。</p>

<p>《经》曰：血虚脉虚。曰：气来虚微为不及，病在内。曰：久病脉虚者死。</p>

<h3 id="实-阳:909164c2bf0857662a59334a5d1f614a">实（阳）</h3>

<p>实脉，浮沉皆得，脉大而长微弦，应指然（《脉经》）。，坚实貌。《脉诀》言：如绳应指来，乃紧脉，非实脉也。</p>

<p>『体状诗』浮沉皆得大而长，应指无虚强。热蕴三焦成壮火，通肠发汗始安康。</p>

<p>『相类诗』实脉浮沉有力强，紧如弹索转无常。须知牢脉帮筋骨，实大微弦更带长。（浮沉有力为实，弦急弹人为紧，沉而实大，微弦而长为牢。）</p>

<p>『主病诗』实脉为阳火郁成，发狂谵语吐频频。或为阳毒或伤食，大便不通或气疼。寸实应知面热风，咽疼舌强气填胸。当关脾热中宫满，尺实腰肠痛不通。</p>

<p>《经》曰：血实脉实。曰：脉实者，水谷为病。曰：气来实强是谓太过。《脉诀》言尺实小便不禁，与《脉经》尺实小腹痛、小便难之说何反。洁古不知其谬，诀为虚寒，药用姜附，愈误矣。</p>

<h3 id="长-阳:909164c2bf0857662a59334a5d1f614a">长（阳）</h3>

<p>长脉，不小不大，迢迢自若（朱氏）。如循长竿末梢为平；如引绳，如循长竿，为病（《素问》）。长有三部之长，一部之长，在时为春，在人为肝；心脉长，神强气壮；肾脉长，蒂固根深。《经》曰：长则气治，皆言平脉也。</p>

<p>『体状相类诗』过于本位脉名长，弦则非然但满张，弦脉与长争较远，良工尺度自能量。（实、牢、弦、紧皆兼长脉）</p>

<p>『主病诗』长脉迢迢大小匀，反常为病似牵绳。若非阳毒癫痫病，即是阳明热势深。（长主有余之病）</p>

<h3 id="短-阴:909164c2bf0857662a59334a5d1f614a">短（阴）</h3>

<p>短脉，不及本位（《脉诀》）。应指而回，不能满部（《脉经》）。戴同父云：短脉只见尺寸，若关中见短，上不通寸，下不通尺，是阴阳绝脉，必死矣。故关不诊短。黎居士云：长短未有定体，诸脉举按之，附过于本位者为长，不及本位者为短。长脉属肝宜于春。短脉属肺宜于秋。但诊肝肺，长短自见。</p>

<p>『体状相类诗』两头缩缩名为短，涩短迟迟细且难。短涩而浮秋喜见，三春为贼有邪干。（涩、微、动、结，皆兼短脉）</p>

<p>『主病诗』短脉惟于尺寸寻，短而滑数酒伤神。浮为血涩沉为痞，寸主头痛尺腹痛。（《经》曰：短则气病，短主不及之病）</p>

<h3 id="洪-阳:909164c2bf0857662a59334a5d1f614a">洪（阳）</h3>

<p>洪脉，指下极大（《脉经》）。来盛去衰（《素问》）。来大去长（《通真子》）。洪脉在卦为离，在时为夏，在人为心。《素问》谓之大，亦曰钩。滑氏曰：来盛去衰，如钩之曲，上而复下。应血脉来去之象，象万物敷布下垂之状。詹炎举言如环珠者，非。《脉诀》云：季夏宜之，秋季、冬季，发汗通肠，俱非洪脉所宜，盖谬也。</p>

<p>『体状诗』脉来洪盛去还衰，满指淹淹应夏时。若在春秋冬月分，升阳散火莫狐疑。</p>

<p>『相类诗』洪脉来时拍拍然，去衰来盛似波澜。欲知实脉参差处，举按弦长愊愊坚。（洪而有力为实，实而无力为洪）</p>

<p>『主病诗』脉洪阳盛血应虚，相火炎炎热病居。胀满胃翻须早治，阴虚泄痢可愁如。寸洪心火上焦炎，肺脉洪时金不堪。肝火胃虚肝内察，肾虚阴火尺中看。</p>

<p>洪主阳盛阴虚之病，泄痢、失血、久嗽者忌之。《经》曰：形瘦脉大多气者死。曰：脉大则病进。</p>

<h3 id="微-阴:909164c2bf0857662a59334a5d1f614a">微（阴）</h3>

<p>微脉，极细而软，按之如欲绝，若有若无（《脉经》）。细而稍长（戴氏）。《素问》谓之小。气血微则脉微。</p>

<p>『体状相类诗』微脉轻微瞥瞥乎，按之欲绝有如无。微为阳弱细阴弱。细比于微略较粗。（轻诊即见，重按如欲绝者，微也。往来如线而常有者，细也。仲景曰：脉瞥瞥如羹上肥者，阳气微；萦萦如蚕丝细者，阴气衰；长病得之死，卒病得之生。）</p>

<p>『主病诗』气血微兮脉亦微，恶寒发热汗淋漓。男为劳极诸虚候，女作崩中带下医。寸微气促或心惊，关脉微时胀满形。尺部见之精血弱，恶寒消瘅痛呻吟。</p>

<p>微主久虚血弱之病，阳微恶寒，阴微发热。《脉诀》云：岁中日久为白带，漏下多时骨亦枯。</p>

                </div>
            </div>
        </div>
    </div>
</body>

</html>
