<!DOCTYPE html>
<html lang="zh-CN">

<head>
    <meta charset="utf-8">
    <meta name="viewport" content="width=device-width, initial-scale=1.0">
    <meta name="description" content=""> 
    <link rel="shortcut icon" href="/favicon.png" type="image/x-icon" />
    <title>中医经络养生网</title>
    <link href="/css/style.css" rel="stylesheet">
</head>


<body>
    <div id="wrapper">
        
<div id="sidebar-wrapper">
  <div class="sidebar-title">
    <h3 id="site-title"><a href="/">中医经络养生</a></h3>
    <h4><a href="/">JINGLUO.CC</a></h4>
    <p class="lead blog-description">恬淡虚无  精神内守</p>
  </div>

  <ul class="sidebar-nav">
    <li class="sidebar-nav-item"><a href="/zy.html" title="中医">中医</a></li>
    <li class="sidebar-nav-item"><a href="/jl.html" title="经络">经络</a></li>
    <li class="sidebar-nav-item"><a href="/ys.html" title="养生">养生</a></li>  
  </ul>
</div>

        <div id="content-wrapper">
            <div class="post">
                <h1 class="post-title">生气通天论篇第三</h1>
                <div class>2015-09-07</class>
                    

<h3 id="生气通天论篇第三:5d85177cd48b25fbb58095a9b7b1dbab">生气通天论篇第三</h3>

<p>黄帝曰：夫自古通天者，生之本，本于阴阳。</p>

<p>天地之间，六合之内，其气九州、九窍、五脏十二节，皆通乎天气。</p>

<p>其生五，其气三，数犯此者，则邪气伤人，此寿命之本也。</p>

<p>苍天之气，清静则志意治，顺之则阳气固，虽有贼邪，弗能害也，此因时之序。</p>

<p>故圣人传精神，服天气而通神明。失之则内闭九窍，外壅肌肉，卫气解散，此谓自伤，气之削也。</p>

<p>阳气者，若天与日，失其所，则折寿而不彰。故天运当以日光明。是故阳因而上，卫外者也。</p>

<p>因于寒，欲如运枢，起居如惊，神气乃浮。</p>

<p>因于暑，汗，烦则喘喝，静则多言，体若燔炭，汗出而散。</p>

<p>因于湿，首如裹，湿热不攘，大筋緛短，小筋驰长。緛短为拘，驰长为痿。</p>

<p>因于气，为肿，四维相代，阳气乃竭。</p>

<p>阳气者，烦劳则张，精绝，辟积于夏，使人煎厥；目盲不可以视，耳闭不可以听，溃溃乎若坏都，汨汨乎不可止。</p>

<p>阳气者，大怒则形气绝而血菀于上，使人薄厥。</p>

<p>有伤于筋，纵，其若不容。</p>

<p>汗出偏沮，使人偏枯。</p>

<p>汗出见湿，乃生痤疿。</p>

<p>高梁之变，足生大丁，受如持虚。</p>

<p>劳汗当风，寒薄为皶，郁乃痤。</p>

<p>阳气者，精则养神，柔则养筋。</p>

<p>开阖不得，寒气从之，乃生大偻。</p>

<p>陷脉为瘘，留连肉腠，俞气化薄，传为善畏，及为惊骇。</p>

<p>营气不从，逆于肉理，乃生痈肿。</p>

<p>魄汗未尽，形弱而气烁，穴俞以闭，发为风疟。</p>

<p>故风者，百病之始也，清静则肉腠闭拒，虽有大风苛毒，弗之能害，此因时之序也。</p>

<p>故病久则传化，上下不并，良医弗为。</p>

<p>故阳畜积病死，而阳气当隔。隔者当泻，不亟正治，粗乃败之。</p>

<p>故阳气者，一日而主外。平旦人气生，日中而阳气隆，日西而阳气已虚，气门乃闭。</p>

<p>是故暮而收拒，无扰筋骨，无见雾露，反此三时，形乃困薄。</p>

<p>岐伯曰：阴者，藏精而起亟也，阳者，卫外而为固也。</p>

<p>阴不胜其阳，则脉流薄疾，并乃狂。阳不胜其阴，则五脏气争，九窍不通。</p>

<p>是以圣人陈阴阳，筋脉和同，骨髓坚固，气血皆从。如是则内外调和，邪不能害，耳目聪明，气立如故。</p>

<p>风客淫气，精乃亡，邪伤肝也。</p>

<p>因而饱食，筋脉横解，肠澼为痔。</p>

<p>因而大饮，则气逆。</p>

<p>因而强力，肾气乃伤，高骨乃坏。</p>

<p>凡阴阳之要，阳密乃固，两者不和，若春无秋，若冬无夏。因而和之，是谓圣度。</p>

<p>故阳强不能密，阴气乃绝。</p>

<p>阴平阳秘，精神乃治；阴阳离决，精气乃绝。</p>

<p>因于露风，乃生寒热。</p>

<p>是以春伤于风，邪气留连，乃为洞泄。</p>

<p>夏伤于暑，秋为痎疟。</p>

<p>秋伤于湿，上逆而咳，发为痿厥。</p>

<p>冬伤于寒，春必温病。</p>

<p>四时之气，更伤五脏。</p>

<p>阴之所生，本在五味；阴之五宫，伤在五味。</p>

<p>是故味过于酸，肝气以津，脾气乃绝。</p>

<p>味过于咸，大骨气劳，短肌，心气抑。</p>

<p>味过于甘，心气喘满，色黑，肾气不衡。</p>

<p>味过于苦，脾气不濡，胃气乃厚。</p>

<p>味过于辛，筋脉沮弛，精神乃央。</p>

<p>是故谨和五味，骨正筋柔，气血以流，腠理以密，如是则骨气以精。谨道
如法，长有天命。</p>

                </div>
            </div>
        </div>
    </div>
</body>

</html>
